మహర్షి... మహా బిజీ 
స్క్రిప్టు పూర్తయితే దాదాపు సినిమా పూర్తయినట్టే’ అనేది హాలీవుడ్‌ రూపకర్తలు చెప్పేమాట. ప్రణాళికాబద్ధంగా నడుచుకుంటే చిత్రీకరణ పెద్ద సమస్య కాదన్నది వాళ్ల ఉద్దేశం. అయితే అన్నిచోట్లా ఈ సూత్రం వర్తించకపోవచ్చు. మరీ ముఖ్యంగా తెలుగు చిత్రసీమలో. ఎందుకంటే.. ఇక్కడ స్టార్‌ కథానాయకుడితో సినిమా అంటే ఓ మినీ సైజు యుద్ధం లాంటిది. స్క్రిప్టు పక్కాగా ఉన్నా, చిత్రీకరణ  అనుకున్న సమయంలో పూర్తికాకపోవచ్చు. ప్రీ ప్రొడక్షన్‌కి ఎంత ప్రాధాన్యం ఇస్తారో పోస్ట్‌ ప్రొడక్షన్‌కీ అంతే సమయం కేటాయించాల్సి వస్తుంటుంది. అలాంటప్పుడు సినిమాని అనుకున్న సమయంలో విడుదల చేయడం చాలా కష్టం అవుతుంది. ‘మహర్షి’ విషయంలోనూ అదే జరిగింది. ముందు ఈ చిత్రాన్ని ఉగాదికి తీసుకొద్దాం అనుకున్నారు. ఆ తరవాత ఏప్రిల్‌ 26కి వెళ్లింది. ఇప్పుడు మే 9న విడుదల అవుతోంది. ఇదంతా ‘అభిమానుల కోసమే’ అనేది చిత్రబృందం చెప్పేమాట. వాళ్లకు నచ్చేలా సినిమా తీయాలంటే... ఏ విషయంలోనూ రాజీ పడకూడదు. అలాంటప్పుడు ఇలా ఆలస్యం అవ్వడం సహజమే. ‘మహర్షి’ సెట్లో ఇప్పుడు బిజీ బిజీ వాతావరణం కనిపిస్తోంది. క్షణం తీరిక లేకుండా చక చకా సినిమాని పూర్తి చేస్తున్నారు. రైతు కష్టాల్ని, కన్నీళ్లనీ చూపించే  చిత్రమిది. రైతన్నల కోసం మహేష్‌బాబు ఏం చేశాడో ‘మహర్షి’ చూసి తెలుసుకోవాల్సిందే. ఓ సన్నివేశం కోసం మహేష్‌, దర్శకుడు వంశీ పైడిపల్లి పొలం గట్ల పక్కనుంచి వెళ్తున్నప్పుడు క్లిక్‌మన్న దృశ్యమిది.
topicEnd

పెళ్లి చేసుకోవాలి అనిపించింది: రానా
హైదరాబాద్‌: తన సహ నటుడు ప్రభాస్‌కు ఓపిక ఎక్కువని, ఆయనలో తనకు అది చాలా ఇష్టమని నటుడు రానా అన్నారు. రానా చంద్రబాబు నాయుడు పాత్రలో నటించిన ‘యన్‌.టి.ఆర్‌- మహానాయకుడు’ సినిమా ఇటీవల విడుదలైంది. ప్రస్తుతం ఆయన ‘హాథీ మేరే సాథీ’ చిత్రం షూటింగ్‌లో బిజీగా ఉన్నారు. తాజాగా ఓ సెలబ్రిటీ టాక్‌ షోలో రానా పాల్గొన్నారు. ఈ సందర్భంగా తన వ్యక్తిగత జీవితం గురించి పంచుకున్నారు. చదువులో ముందుండాలని ఎప్పుడూ అనుకోలేదని, తనకు ఫిల్మ్‌మేకింగ్‌ మీద ఆసక్తి ఎక్కువని అన్నారు.

పది ఫెయిల్‌ అయ్యా..
‘మా తాతయ్య రామానాయుడు గారు నా చదువు గురించి ఎప్పుడూ ఆందోళన చెందలేదు. ఎందుకంటే.. నాకు ఎడిటింగ్‌ అంటే ఇష్టమని, దాన్ని నేర్చుకుంటున్నానని ఆయనకు తెలుసు. అందుకే నాకు ఆసక్తి ఉన్న రంగంలో రాణిస్తే మంచిది అనుకున్నారు. పదో తరగతి ఫెయిల్‌ అయ్యా. తర్వాత పాస్‌ అవడానికి పలు పాఠశాలలు మారా. అప్పుడే రామ్‌ చరణ్‌ స్నేహితుడయ్యాడు. సినిమా సెట్‌లో నా బాల్యం గడిచింది, అక్కడే పెరిగా. పై అంతస్థులో నేను ఉంటే, కింద అంతస్థులో షూటింగ్‌ జరుగుతుండేది. బ్రేక్‌ఫాస్ట్‌ సెట్‌లో చేసి పాఠశాలకు వెళ్తుండేవాడ్ని’.

ఐదేళ్లలో ప్రభాస్‌ ఎన్ని చేసుండొచ్చో..!
‘ప్రభాస్‌ నుంచి నేను నేర్చుకున్న తొలి విషయం సహనంగా ఉండటం. అతడి దగ్గర లెక్కలేనంత ఓపిక ఉంది. ‘బాహుబలి’ సినిమాకు ప్రభాస్‌ ఎంతో శ్రమించాడు, అతడే వెన్నెముక అయ్యాడు. ప్రభాస్‌ అప్పట్లో వరుస విజయాలు సాధించాడు. ‘డార్లింగ్‌’, ‘మిర్చి’ వంటి హిట్స్‌ వచ్చాయి. ‘బాహుబలి’ సినిమాల కోసం కేటాయించిన ఐదేళ్లలో అతడు ఎన్ని సినిమాలు చేసి ఉండొచ్చు, ఎంత సంపాదించి ఉండొచ్చో ఊహించండి. కానీ అతడు ఇవేవీ పట్టించుకోలేదు. సహనంగా, అంకితభావంతో ‘బాహుబలి’ కోసం పనిచేశాడు. అది నాకు చాలా నచ్చింది’.

అదృష్టవంతుడ్ని 
‘మా తాతగారు నిర్మాత కావడంతో చిత్ర పరిశ్రమలో రాణించేందుకు నాకు సులభంగా మార్గం దొరికింది. అంతేకాదు నాకు నచ్చిన కథను ఎంచుకునే అవకాశం దక్కింది. మా తాత వల్లే ఇది సాధ్యమైంది. ఈ విషయంలో నేను అదృష్టవంతుడ్ని’.

బన్నీ అడిగే ఒకేఒక్క ప్రశ్న
‘నా స్నేహితులు రామ్‌చరణ్‌, బన్నీ త్వరగా పెళ్లి చేసుకున్నారు. అప్పుడు నాకూ పెళ్లి చేసుకోవాలి అనిపించింది. వాళ్లిద్దరికి భార్యలు ఉన్నందుకు వాళ్లని చాలా ఏడిపించా (సరదాగా). ఇక్కడ నాకు కేవలం రెండు ఆప్షన్లు మాత్రమే ఉన్నాయి. నేనూ పెళ్లి చేసుకోవాలి, లేదా రామ్‌, బన్నీని మార్చేయాలి. తర్వాత ఇలా కాదని నాగచైతన్య, అఖిల్‌తో ఎక్కువ సమయం గడిపేవాడ్ని. బన్నీ నన్ను ఎప్పుడూ అడిగే ఒకేఒక్క ప్రశ్న ఏంటంటే.. ‘ఎప్పుడు పెళ్లి చేసుకుంటావు రా?’ అని. ప్రస్తుతానికి కెరీర్‌పైనే నా దృష్టి ఉంది. పెళ్లి చేసుకోవాలి అనిపించినప్పుడు కచ్చితంగా చేసుకుంటా’.
topicEnd

నన్నెవ్వరూ చంపాలనుకోవడంలేదు : కన్నడ నటుడు యశ్‌
బెంగళూరు: తనని ఎవ్వరూ చంపాలని అనుకోవడంలేదని అంటున్నారు ప్రముఖ కన్నడ నటుడు యశ్‌. యశ్‌కు ప్రాణ హాని ఉందని, ఆయన్ను ఎవరో చంపేందుకు కుట్రలు పన్నుతున్నారని పలు కన్నడ మీడియా వర్గాల్లో వచ్చిన వార్తలు హల్‌చల్‌ సృష్టించాయి. దాంతో ఆయన అభిమానులు, కుటుంబీకులు ఆందోళన చెందుతున్నారు. దీనిపై తాజాగా యశ్‌ మీడియా ద్వారా క్లారిటీ ఇస్తూ..  ‘నన్నెవ్వరూ చంపాలనుకోవడంలేదు. నేను బెంగళూరు ఏసీపీతో కూడా మాట్లాడాను. నాపై ఎలాంటి కుట్ర జరగడంలేదని ఆయన స్పష్టంచేశారు. ఈ వదంతుల కారణంగా నా కుటుంబం భయపడుతోంది. ఉదయం నుంచి నాకు ఫోన్లు చేస్తూనే ఉన్నారు. మున్ముందు వీటి వల్ల ఎలాంటి సంఘటనలు జరుగుతాయోనని భయంగా ఉంది. ఎవరైనా ఓ గ్యాంగ్‌స్టర్‌ అరెస్టయ్యాడంటే నా లైఫ్‌కు రిస్క్‌ ఉందని అనేస్తున్నారు. నేనేం గొర్రెను కాను. ఎవడుపడితే వాడు వచ్చి నరికేయడానికి. నా సామర్ధ్యం ఏంటో నాకు తెలుసు. అసలు ఈ విషయాలన్నీ మీడియాకు ఎవరు చేరవేస్తున్నారో నాకు తెలీడంలేదు. మున్ముందు ఇలాంటి సంఘటనలు జరిగితే మన కన్నడ చిత్రపరిశ్రమపై చెడు ప్రభావం పడుతుంది’ అని పేర్కొన్నారు యశ్‌.
topicEnd

మొన్న రూ.90 కోట్లు.. నేడు రూ.30 కోట్లా?   :  ‘సాహో’కు సాటిలేదు
హైదరాబాద్‌: దర్శకుడు సుజీత్‌ ‘సాహో’ సినిమాను భారీ యాక్షన్‌ అడ్వెంచర్‌గా తెరకెక్కిస్తున్నారు. ఈ చిత్రంలోని ఓ ఫైటింగ్‌ సన్నివేశం కోసం నిర్మాతలు ఇటీవల రూ.90 కోట్లు ఖర్చు చేశారు. దుబాయ్‌లోని అబుదబిలో ఆ షాట్‌ షూట్‌ జరిగింది. దీంతో ఓ ఫైట్‌‌కు ఇంత భారీ మొత్తమా? అని అందరూ సర్‌ప్రైజ్‌ అయ్యారు. కాగా ఈ చిత్ర విరామ సన్నివేశాన్ని రూ. 30 కోట్లతో తెరకెక్కిస్తున్నట్లు చెబుతున్నారు. హైదరాబాద్‌లో ప్రస్తుతం దీనికి సంబంధించిన చిత్రీకరణ జరుగుతోందట. హాలీవుడ్‌ స్టంట్‌ కొరియోగ్రాఫర్‌ కెన్నీ బేట్స్‌ ఆధ్వర్యంలో షూటింగ్‌ జరుగుతున్నట్లు తెలిసింది. ఓ టాలీవుడ్‌ సినిమాలోని సన్నివేశాల కోసం ఈ స్థాయిలో ఖర్చు చేయడం విశేషమని, ‘సాహో’కు సాటిలేదని విశ్లేషకులు అంటున్నారు. మరోపక్క ఈ చిత్రం ఓవర్సీస్‌ రైట్స్‌ ద్వారానే రూ.42 కోట్లు రాబట్టినట్లు చెబుతున్నారు.‌ ప్రభాస్‌ కథానాయకుడి నటిస్తున్న ఈ చిత్రంలో శ్రద్ధా కపూర్ కథానాయిక. యూవీ క్రియేషన్స్‌ సంస్థ నిర్మిస్తోంది. నీల్‌ నితిన్‌ ముఖేష్‌, అరుణ్‌ విజయ్‌, వెన్నెల కిశోర్‌, మురళీ శర్మ తదితరులు కీలక పాత్రల్లో నటిస్తున్నారు. మార్చి 3న శ్రద్ధ పుట్టినరోజు సందర్భంగా ‘సాహో చాప్టర్‌ 2’ను విడుదల చేశారు. దీనికి మంచి స్పందన లభించింది. దాదాపు రూ.300 కోట్ల బడ్జెట్‌తో నిర్మిస్తున్న ఈ సినిమా తెలుగుతోపాటు తమిళం, హిందీ భాషల్లోనూ ప్రేక్షకుల ముందుకు రాబోతోంది.
topicEnd

ఆర్య పెళ్లి వేడుకలో ఆర్య
తమిళ కథానాయకుడు ఆర్య తెలుగు ప్రేక్షకులకూ పరిచయమే. అల్లు అర్జున్‌ నటించిన ‘వరుడు’ చిత్రంలో ప్రతినాయకుడిగా  కనిపించాడు. ‘సైజ్‌ జీరో’లో అనుష్కకు జోడీగా నటించాడు. ఇప్పుడు ఆర్య పెళ్లి కొడుకుగా మారాడు. ‘అఖిల్‌’ చిత్రంతో  కథానాయికగా మెరిసిన సయేషా సైగల్‌తో ఆర్య వివాహం  ఆదివారం హైదరాబాద్‌లో జరిగింది. శనివారం జరిగిన   ఆర్య - సయేషా సంగీత్‌ కార్యక్రమానికి బాలీవుడ్‌, టాలీవుడ్‌కు చెందిన పలువురు సినీ తారలు హాజరయ్యారు. మన  ‘ఆర్య’.. అల్లు అర్జున్‌ కూడా సంగీత్‌లో మెరిశాడు. ఈ వివాహానికి అతి కొద్ది మందికే ఆహ్వానం అందినట్టు సమాచారం. సంగీత్‌ కంటే ముందే ముంబయిలోనూ ఓ వేడుక నిర్వహించారు. సంజయ్‌దత్‌ తదితర సినీ ప్రముఖులు ఆ వేడుకలో పాల్గొన్నారు. చెన్నైలో వివాహ విందు ఏర్పాటు చేయబోతున్నారు. ఈ విందుకు రజనీకాంత్‌, కమల్‌హాసన్‌, సూర్య తదితర స్టార్‌ కథానాయకులు హాజరుకానున్నట్టు సమాచారం.
topicEnd

రాసిందే జరిగిందా?
మీరు నమ్మినా నమ్మకపోయినా నేను రాశాను, రాసిందే జరిగిందని చెబుతోంది ఒక అమ్మాయి. అసలు ఆమె ఏం రాసింది? ఏం జరిగిందనేది తెలియాలంటే ‘కథనం’ చూడాల్సిందే. అనసూయ ప్రధాన పాత్రలో నటించిన చిత్రమిది. రాజేష్‌ నాదెండ్ల దర్శకత్వం వహిస్తున్నారు. బట్టేపాటి నరేంద్రరెడ్డి, శర్మ చుక్కా సంయుక్తంగా నిర్మిస్తున్నారు. ఇటీవలే ఉపాసన కొణిదెల టీజర్‌ని విడుదల చేశారు. ‘నిర్ణయాలు తీసుకునేవారు నిద్రపోతున్నప్పుడు ఎవరో ఒకరు మేల్కొంటారు సార్‌...’ అనే సంభాషణ టీజర్‌కి ప్రధాన ఆకర్షణగా నిలిచింది. దర్శకుడు మాట్లాడుతూ ‘‘ఇది నా మొదటి సినిమా. భిన్నమైన కథ, కథనాలు ఈ చిత్రానికి ప్రధాన బలం. ‘క్షణం’, ‘రంగస్థలం’ చిత్రాల తర్వాత అనసూయ మరో విజయాన్ని అందుకోబోతున్నార’’న్నారు. నిర్మాత నరేంద్రరెడ్డి మాట్లాడుతూ ‘‘ప్రతి సన్నివేశం ఆసక్తిని రేకెత్తిస్తుంది. ఉపాసన మా టీజర్‌ని విడుదల చేయడం ఆనందంగా ఉంది’’అన్నారు. అవసరాల శ్రీనివాస్‌, రణధీర్‌, ధన్‌రాజ్‌, వెన్నెల కిషోర్‌, పెళ్లి పృథ్వీ కీలక పాత్రల్లో నటిస్తున్నారు. ఈ చిత్రానికి సంగీతం: సునీల్‌ కశ్యప్‌.
topicEnd

మళ్లీ ఆశీర్వదించండి: చంద్రబాబు
అమరావతి: ఐదేళ్లపాటు సంక్షేమ కార్యక్రమాలను అందరికీ అందించామని తెదేపా అధినేత, సీఎం చంద్రబాబు చెప్పారు. రాష్ట్ర ప్రభుత్వం చేసిన కృషికి 720 అవార్డులు వచ్చాయన్నారు. విభజన కష్టాలున్నా ముందుకెళ్తున్నామని ఆయన వివరించారు. అమరావతిలో మీడియాతో ఆయన మాట్లాడారు. ‘‘తెలుగుదేశం పార్టీ ఎన్నికలకు సిద్ధంగా ఉంది. వైకాపా అధ్యక్షుడు జగన్‌..శాసనసభకు రారు.. భవిష్యత్తులో వచ్చే  అవకాశం కూడా ఉండదు. విభజన హామీలు నెరవేర్చాలని కోరితే మాపైనే దాడులు చేస్తున్నారు. కాంగ్రెస్‌ పాలనలో పదేళ్లపాటు చాలా కష్టాలు ఎదుర్కొన్నాం. తాగునీరు, సాగునీరు, విద్యుత్‌ కోసం ఇబ్బందులు పడ్డాం. తెదేపా అధికారంలోకి వచ్చాక రైతులకు రూ.24,500 కోట్ల రుణమాఫీ చేశాం. అన్నదాత సుఖీభవ కింద రైతులకు ఆర్థిక సాయం చేశాం. దేశంలో ఎక్కడాలేని విధంగా మౌలిక వసతులు కల్పించాం’’ అని చంద్రబాబు చెప్పారు.

ప్రతి ఒక్కరూ మనస్సాక్షిగా ఆలోచించాలి
‘‘ఈ ప్రభుత్వాన్ని ఆశీర్వదించాల్సిన బాధ్యత అందరిపైనా ఉంది. ఒక వర్గమనే కాకుండా రాష్ట్ర హితం, భావి తరాల భవిష్యత్తు కోరే  ప్రతి ఒక్కరూ మనస్సాక్షిగా ఆలోచించాలి. తనపై విమర్శలు చేసే వారిపైనా ప్రజలంతా ఆలోచించాల్సిన అవసరముంది. ఈ ప్రభుత్వం వల్ల వచ్చిన లాభాలేంటి.. తనపై వచ్చే విమర్శల్లో వాస్తవాలు ఏ మేరకు ఉన్నాయి అనే విషయాన్ని అందరూ బేరీజు వేయాలి. వైకాపా, భాజపా, తెరాస లాలూచీ రాజకీయాలు చేస్తున్నాయి. రాష్ట్ర ప్రభుత్వాన్ని, తెదేపాను దెబ్బతీయడానికి.. తద్వారా 5 కోట్ల మంది ప్రజలకు అన్యాయం చేయాలనే దురుద్దేశంతో వారు ఉన్నారు’’ అని చంద్రబాబు ఆరోపించారు.

మాపై తెలంగాణ ప్రభుత్వ పెత్తనమేంటి?
‘‘డేటా వ్యవహారంలో తెలంగాణ ప్రభుత్వానికి ఏం అధికారముంది? మా పార్టీ సమాచారాన్ని దొంగిలించి వైకాపాకు ఇస్తున్నారు. మాపై తెలంగాణ ప్రభుత్వ పెత్తనమేంటి? తెదేపా డేటా దొంగిలించి ప్రతిపక్షానికి ఇవ్వడమే కాకుండా ఏపీ ప్రభుత్వం డేటా లీకైందని దుష్ప్రచారం చేస్తున్నారు. ఎక్కడ లీకైంది? వైకాపా, తెరాస కలిసి ఈ విషయంలో చాలా దుర్మారంగా ప్రవర్తించాయి. ఓటు ఉందో లేదో ప్రజలు రోజూ చూసుకోవాలి. ఓటు లేని వారు ఫారం-6 ద్వారా దరఖాస్తు చేసుకోవాలి. 1050కి ఫోన్‌ చేసి ఓటు ఉందో లేదో తెలుసుకోండి. 15వ తేదీ వరకు ఓటు నమోదుకు అవకాశముంది. ఫారం-7 దుర్వినియోగం చేసిన వారిపై ఈసీ చర్యలు తీసుకోవాలి. దీనిపై రేపు దిల్లీకి వెళ్లి కేంద్ర ఎన్నికల సంఘాన్ని కలుస్తున్నాం. 15వ తేదీ వరకు ఓటు విషయంలో ప్రజలంతా అప్రమత్తంగా ఉండాలి’’ అని చంద్రబాబు సూచించారు.

ఏపీలో తెలంగాణ వాళ్ల పాలన కావాలా? 
‘‘ఇటీవల తెలంగాణలో జరిగిన ఎన్నికల్లో ఆంధ్రా వాళ్ల పాలన కావాలా అని అడిగారు. అలాంటప్పుడు ఏపీలో తెలంగాణ పాలన కావాలా? ఏపీ ప్రజలు తెలివైన వాళ్లు. తెరాసకు ఊడిగం చేసే జగన్‌కు ఓటేయాలా? కులం, మతం, ప్రాంతాలను రెచ్చగొడుతున్నారు. ఎంతో కష్టపడి సంపద సృష్టించాం.. దాంతో సమకూరిన ఆదాయాన్ని పంపిణీ చేస్తున్నాం. ఏపీకి ప్రత్యేక హోదా ఇవ్వాలంటూ కేంద్రానికి కేసీఆర్‌ లేఖ రాయాలి. ఈ విషయంలో కేసీఆర్‌ను జగన్‌ ఒప్పించాలి’’ అని సీఎం అన్నారు.
topicEnd

హోరాహోరీగా ‘మా’ ఎన్నికలు  :  ఓటేసిన సినీ ప్రముఖులు
మూవీ ఆర్టిస్ట్‌ అసోసియేషన్‌ (మా) ఎన్నికలు ఈసారి రసవత్తరంగా సాగాయి. 2017 ఎన్నికల్లో ఏకగ్రీవంగా ఎన్నికైన  ప్యానల్‌లో అధ్యక్షుడిగా పనిచేసిన శివాజీరాజా, ప్రధాన కార్యదర్శిగా పనిచేసిన వి.కె.నరేష్‌ ఈసారి అధ్యక్ష పదవికి పోటీలో ఉండటంతో సర్వత్రా ఆసక్తి నెలకొంది. ఆదివారం ఉదయం 8.00 గంటల నుండి 2.00 గంటల వరకూ జరిగిన ఈ ఎన్నికలు ప్రశాంతంగా ముగిశాయి. గతంలో ఈవీఎంలను ఉపయోగించగా ఈసారి బ్యాలెట్‌ విధానంలో ఎన్నికలు నిర్వహించారు. రెండేళ్ల కొకసారి జరిగే ఈ ఎన్నికల కోసం ‘మా’ సభ్యులైన నటీ నటులంతా తమ ఓటు హక్కును వినియోగించుకున్నారు. అసోసియేషన్‌లో మొత్తం 745 ఓట్లుండగా ఎన్నడూ లేని విధంగా ఈసారి 472 మంది ఓటేశారు. దీంతో ఫిలింఛాంబర్‌ ఆవరణ అంతా సందడిగా మారింది. నటీనటులను చూసేందుకు అభిమానులు పెద్దఎత్తున తరలిరావడంతో ఫిలిం ఛాంబర్‌కు ఇరువైపులా ప్రధాన రహదారులపై ట్రాఫిక్‌ స్తంభించింది. సినీ నటులు చిరంజీవి,  నాగార్జున, నాగబాబు, కృష్ణ, విజయనిర్మల దంపతులు, జయసుధ, మంచు లక్ష్మీప్రసన్న, తరుణ్‌, ఆర్‌.నారాయణమూర్తి, సాయిధరమ్‌తేజ్‌, అల్లరినరేష్‌, పృథ్వీ, బ్రహ్మాజీ, శివబాలాజీ, గిరిబాబు, రాజీవ్‌ కనకాల, పరుచూరి వెంకటేశ్వరరావు, ఎస్వీ కృష్ణారెడ్డి, దాసరి అరుణ్‌కుమార్‌, శ్రీకాంత్‌,  శివాజీరాజా, నరేష్‌, సునీల్‌, జీవిత, రాజశేఖర్‌ దంపతులు, వేణుమాధవ్‌, అలీ, కృష్ణ భగవాన్‌, జమున, గీతాంజలి, అన్నపూర్ణ, ప్రియమణి తదితరులు ఓటు హక్కును   వినియోగించుకున్నారు. చిరంజీవి, నాగార్జున ఒకే కారులో ఓటేయడానికి రావడంతో అభిమానుల ఆనందానికి అవధుల్లేకుండా పోయింది. ఆదివారం అర్ధరాత్రి దాటాకా కూడా ఓట్ల లెక్కింపు ప్రక్రియ కొనసాగింది.
topicEnd
