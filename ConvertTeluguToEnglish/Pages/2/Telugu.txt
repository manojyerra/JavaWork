Topic Name : సమస్యల్లో విజయ్‌ దేవరకొండ ‘హీరో’
హైదరాబాద్‌: విజయ్‌ దేవరకొండ కథానాయకుడుగా మైత్రీ మూవీ మేకర్స్‌ సంస్థ ‘హీరో’ అనే చిత్రాన్ని తెరకెక్కించబోతోంది.
తెలుగుతోపాటు తమిళం, కన్నడ, మలయాళ భాషల్లో ఈ సినిమాను నిర్మించబోతున్నారు.
ఆనంద్‌ ఈ సినిమాకు దర్శకత్వం వహించబోతున్నారు.
ఏప్రిల్‌ 22న న్యూదిల్లీలో చిత్రం షూటింగ్‌ ప్రారంభం కాబోతోందని మైత్రీ మూవీ మేకర్స్‌ ప్రకటించింది.
కాగా ‘హీరో’ టైటిల్‌తో తమిళంలోనూ ఓ సినిమా రాబోతోంది.
శివ కార్తికేయన్‌ ఈ సినిమాలో కథానాయకుడిగా నటిస్తున్నారు.
కల్యాణి ప్రియదర్శన్‌ కథానాయిక.
ఈ సినిమా షూటింగ్‌ను బుధవారం ప్రారంభించారు.
విజయ్‌ ‘హీరో’.. అదే టైటిల్‌తో తమిళంలోనూ విడుదల కాబోతోంది.
ఇప్పుడు శివ కార్తికేయన్‌ చిత్రానికి కూడా అదే టైటిట్‌ పెట్టడంతో సమస్య ఎదురైంది.
దీంతో ఎవరో ఒకరి సినిమాకు టైటిల్‌ మార్చాల్సిన పరిస్థితి.
మరి ఏ చిత్ర బృందం రాజీపడనుందో చూడాలి.
Topic Name : నా వయసు పదేళ్లు..విమాన సేవలందిస్తా
ఇంటర్నెట్‌ డెస్క్: పదేళ్ల వయసులో పిల్లలు ఏం చేస్తారు? మహా అయితే చదువుకుంటారు..ఆడుకుంటారు..అల్లరి చేస్తారు.
కాని ఓ కుర్రాడు వీటన్నిటికీ భిన్నమైన పని చేశాడు.
పదేళ్ల వయసులోనే విమాన సేవలందించే సంస్థను ప్రారంభించాలనుకున్నాడు.
అనుకున్నదే తడవుగా అటువైపు దృష్టి సారించి చాలా తెలుసుకున్నాడు.
అయినా కొన్ని అంశాల గురించి స్పష్టత లేదు.
ఏమి చేయాలా అని ఆలోచించాడు.
ఎలాగైనా తెలుసుకోవాలని ఏకంగా ఓ భారీ ఎయిర్‌లైన్స్ సీఈవోకు లేఖ రాశాడు.
తన ప్రశ్నలకు ఏవైనా సమాధానాలు, సలహాలు ఉంటే తప్పకుండా తెలియజేయాలని కోరాడు.
ఆస్ట్రేలియాకు చెందిన ఈ కుర్రాడి పేరు అలెక్స్ జాక్వట్‌.
పది సంవత్సరాల వయసులోనే సొంతంగా ఎయిర్‌లైన్స్ సంస్థ స్థాపించాలనే కుతూహలం కలిగింది.
ఒక అంతర్జాతీయ ఎయిర్‌లైన్స్‌కి సీఈవోగా ఉండాలని అనుకున్నాడు.
నెట్‌లో్ చాలా సమాచారం సంపాదించాడు.
అయినా కొన్నింటికి సమాధానాలు తెలియరాలేదు.
వాటిని తెలుసుకోవడం కోసం ఆస్ట్రేలియాలోనే అతిపెద్ద ఎయిర్‌లైన్స్‌గా పేరుగాంచిన ‘క్వాంటాస్‌’ సీఈవో అలెన్‌ జోస్‌కు ఆ ప్రశ్నలన్నిటినీ పెన్సిల్‌తో ఒక కాగితంపై రాసి పంపించాడు.
నేను చెబుతున్నవన్నీ సీరియస్‌గా తీసుకోవాలని లేఖ మొదట్లోనే రాశాడు.‘ఇప్పుడు నాకు పాఠశాల సెలవులు.
నా దగ్గర చాలా సమయం ఉంది.
అందుకే ఓషనియా ఎక్స్‌ప్రెస్‌ పేరుతో అంతర్జాతీయ ఎయిర్‌లైన్స్ నడపాలనుకుంటున్నాను(నేను చెప్పేవన్నీ సీరియస్‌గా తీసుకోండి).
దాన్ని ఎలా ప్రారంభించాలి? దానికి నేనే సీఈవో.
నా మిత్రుడు వైస్‌ సీఈవోగా ఉంటాడు.
ముందుగా సిడ్నీ నుంచి లండన్‌కు నాన్‌స్టాప్‌ సర్వీస్‌లు నడపాలనుకుంటున్నాను.
అయితే విమానం దాదాపు 25 గంటలు ఆగకుండా ప్రయాణం చేయాలి.
నా విమానాల్లో ప్రయాణిస్తున్నవారెవ్వరూ ఇబ్బంది పడకూడదు.
వారు నిద్రపోయేందుకు వీలుగా విమానంలో ఏర్పాట్లు చేయాలి.
ఇవన్నీ సాధ్యం కావడానికి మీ దగ్గర ఏవైనా సలహాలున్నాయా? ఉంటే చెప్పండి’ అని లేఖలో క్వాంటాస్‌ సీఈవోను కోరాడు.
ఈ బుడతడి లేఖకు  క్వాంటాస్‌ సీఈవో స్పందించారు.
’నీకు వ్యాపారం ఎలా ప్రారంభించాలో చెప్పడానికి నేను సరైన వ్యక్తిని కాదు.
నీ సంస్థలో నువ్వు నియమించిన న్యాయ సలహాదారు చెప్తాడు.
ఇక విమానంలో ప్రయాణికులు నిద్రించడానికి సరైన ఏర్పాట్ల గురించే మేము కూడా ఎప్పటినుంచో ఆలోచిస్తున్నాము.
కాని ఇప్పటి వరకూ పరిష్కారాలు దొరకలేదు.
వీటికి పరిష్కారం దొరకాలంటే మనం ఒకసారి కలవాలి.
ఏదేమైనా నీ ఆలోచన మంచిది.
నేను కూడా నీ వయసులో అలాగే ఆలోచించేవాణ్ని’ అంటూ లేఖ రాశారు.
అనంతరం ఆ కుర్రాడి ఫొటోను, పెన్సిల్‌తో రాసిన లేఖను, సీఈవో రాసిన లేఖను క్వాంటాస్‌ ట్విటర్‌ ఖాతాలో ఉంచింది.
అంత పెద్ద సంస్థకు సీఈవో అయినా ఒక పదేళ్ల కుర్రాడి ఆలోచనలకు, రాసిన లేఖకు విలువిచ్చి వాటికి సమాధానం ఇవ్వడం చూసిన నెటిజన్లు ఆయనను ప్రశంసలతో ముంచెత్తారు.
Topic Name : రాజకీయాల్లో ఉన్నంత వరకు చంద్రబాబుతోనే:గంటా
అమరావతి: రూ.17 వేల కోట్ల లోటు బడ్జెట్‌తో నవ్యాంధ్ర ప్రస్థానం ప్రారంభమైందని.. ఈ ఐదేళ్లలో ఎదురైన ప్రతి సంక్షోభాన్నీ సీఎం చంద్రబాబు ఒక సవాలుగా స్వీకరించారని మంత్రి గంటా శ్రీనివాసరావు అన్నారు.
రూపాయి చెల్లించకుండా రాజధాని కోసం 33 వేల ఎకరాలు సేకరించిన గొప్ప నేత అని కొనియాడారు.
ఉండవల్లిలోని సీఎం నివాసంలో మాజీ ఎమ్మెల్యే వంగవీటి రాధా తెదేపాలో చేరిక సందర్భంగా ఏర్పాటు చేసిన కార్యక్రమంలో గంటా మాట్లాడారు.
త్వరలో జరగబోయే ఎన్నికలు అవినీతికి, అనుభవానికి మధ్యేనని చెప్పారు.
తాను పార్టీ మారుతున్నానంటూ వెలువడుతున్న వార్తల్లో ఎలాంటి నిజం లేదన్నారు.
వైకాపా నిత్యం మైండ్‌గేమ్‌ ఆడుతోందని ఆరోపించారు.
ఒక నీతి, నియమం, విలువల్లేకుండా దిగజారుడు రాజకీయాలు చేస్తోందని దుయ్యబట్టారు.
తాను జగన్‌తో భేటీ అయినట్లు.. ముహూర్తం కూడా ఖరారైనట్లు వార్తలు ప్రసారం చేస్తున్నారని ఆవేదన వ్యక్తం చేశారు.
మీడియా ప్రతినిధులు వైకాపా ట్రాప్‌లో పడొద్దని.. ఏదైనా అనుమానం వస్తే తనను సంప్రదిస్తే సమాధానం చెబుతానన్నారు.
రాజకీయాల్లో ఉన్నంత వరకు చంద్రబాబు నాయకత్వంలోనే పనిచేస్తానని స్పష్టం చేశారు.
ఈ విషయాన్ని ఇప్పటికే చాలాసార్లు చెప్పానని.. ఒకవేళ అలాంటి పరిస్థితే వస్తే రాజకీయాల నుంచి వైదొలుగుతానని గంటా అన్నారు.
Topic Name : దిల్లీలో ఖలిస్థాన్‌ ఉగ్రవాది అరెస్ట్‌..
న్యూదిల్లీ: ‘ఖలిస్థాన్‌ కమాండో ఫోర్స్‌’ ఉగ్ర సంస్థకు చెందిన గుర్‌సేవక్‌ బాబ్లా (53)ను దిల్లీ క్రైమ్‌ బ్రాంచ్‌ పోలీసులు అరెస్టు చేశారు.
ఈ విషయంపై బుధవారం పోలీసులు ప్రకటన చేశారు.
ఇన్నాళ్లు అతడు పరారీలో ఉన్నాడు.
‘50కి పైగా ఉగ్రవాద కార్యకలాపాలకు పాల్పడిన కేసుల్లో గుర్‌సేవక్‌ బాబ్లా భాగస్వామిగా ఉన్నాడు.
పంజాబ్‌, దిల్లీ, రాజస్థాన్‌, మధ్యప్రదేశ్‌ రాష్ట్రాల్లో కొంతమంది పోలీసులు, వారి ఇన్ఫార్మర్లను హత్య చేసిన కేసుల్లో, బ్యాంకులు, పోలీస్ స్టేషన్‌లపై దాడులు చేసి చోరీలు చేసిన కేసుల్లోనూ అతడు ఉన్నాడు’ అని పోలీసు అధికారులు మీడియాకు తెలిపారు.
అప్పట్లో భారత ఆర్మీ చేపట్టిన ‘ఆపరేషన్‌ బ్లూ స్టార్‌’లో హతమైన జర్నైల్‌ సింగ్‌ భిందెర్‌వాలాతో గుర్‌సేవక్‌ బాబ్లాకు సంబంధాలు ఉన్నాయి.
‘ఖలిస్థాన్‌ కమాండో ఫోర్స్‌’ చీఫ్‌ పరంజీత్‌ సింగ్‌ పంజ్‌వాడ్‌ సూచనలతో అతడు తమ ఉగ్ర సంస్థను మళ్లీ పునరుద్ధరించడానికి ప్రయత్నాలు జరుపుతున్నాడని పోలీసులు తెలిపారు.
భారత్‌లోని పలు జైళ్లలో ఉన్న కొందరు ఉగ్రవాదులతో సంప్రదింపులు జరపడానికి ప్రయత్నాలు జరుపుతున్నాడని చెప్పారు.
అలాగే, పాకిస్థాన్‌ ఆధారిత ఖలిస్థాన్‌ సంస్థలతో సంప్రదింపులు జరుపుతున్నాడని తెలిపారు.
అతడు గతంలో రెండు సార్లు దిల్లీ, రాజస్థాన్‌ పోలీసుల కస్టడీ నుంచి తప్పించుకుని పారిపోయాడని చెప్పారు.
మంగళవారం రాత్రి అతడు ఇంటర్‌ స్టేట్‌ బస్‌ టెర్మినల్‌ (ఐఎస్‌బీటీ) వద్దకు వస్తున్నట్లు తమకు సమాచారం అందిందని, అతడు అక్కడికి రాగానే దిల్లీ క్రైమ్‌ బ్రాంచ్‌ పోలీసులు అరెస్టు చేశారని పోలీసు అధికారులు వెల్లడించారు.
Topic Name : మసూద్‌పై వెనక్కి తగ్గని అమెరికా : అంతర్జాతీయ ఉగ్రవాదిగా ప్రకటించాల్సిందేనని స్పష్టీకరణ
వాషింగ్టన్‌: జైష్‌ ఎ మహ్మద్‌ (జేఈఎమ్‌) అధినేత మసూద్‌ అజార్‌ను అంతర్జాతీయ ఉగ్రవాదిగా ప్రకటించాల్సిందేనని అమెరికా మరోసారి స్పష్టం  చేసింది.
లేనిపక్షంలో శాంతి, సుస్థిరతకు భంగం వాటిల్లుతుందని అభిప్రాయపడింది.
ఐరాస భద్రతా మండలి కీలక సమావేశం బుధవారం జరగనున్న నేపథ్యంలో అమెరికా ఈ వ్యాఖ్యలు చేసింది.
అజార్‌ను అంతర్జాతీయ ఉగ్రవాదిగా ప్రకటించడానికి తగిన ఆధారాలు ఉన్నాయని అమెరికా పేర్కొంది.
ఆ దేశ విదేశాంగ శాఖ ఉప అధికార ప్రతినిధి రాబర్ట్‌ పల్లాడినో మంగళవారం ఈ మేరకు వ్యాఖ్యానించారు.
జేఈఎమ్‌ అనేక ఉగ్రదాడులకు పాల్పడిందన్నారు.
ఉగ్రవాదంపై భారత్‌, అమెరికా కలిసి పోరాడతాయని స్పష్టం చేశారు.
ఐరాసలోనూ భారత్‌కు తమ పూర్తి సహకారం ఉంటుందన్నారు.
మసూద్‌ అజార్‌ను అంతర్జాతీయ ఉగ్రవాదిగా గుర్తించాలంటూ ఇప్పటికే అమెరికా మూడు సార్లు ప్రతిపాదించింది.
అయితే చైనా తన వీటో అధికారంతో ప్రతిసారీ అడ్డుతగులుతూ వస్తోంది.
దీనిపై స్పందించిన పల్లాడినో.. శాంతి, సుస్థిరతకు చైనా, అమెరికా కలిసే పనిచేస్తున్నాయన్నారు.
మసూద్‌ విషయంలో చైనా అడ్డుతగిలితే మాత్రం ఆ లక్ష్యాలను చేరుకోవడం కష్టమని అభిప్రాయపడ్డారు.
Topic Name : ‘కేజీఎఫ్‌’ చాప్టర్‌ 2 షురూ..!
బెంగళూరు: ప్రముఖ కన్నడ నటుడు యశ్‌ కథానాయకుడిగా నటించిన ‘కేజీఎఫ్‌’ చిత్రం ప్రపంచవ్యాప్తంగా ఎంతటి ఆదరణ పొందిందో తెలిసిందే.
ప్రశాంత్‌ నీల్‌ ఈ చిత్రానికి దర్శకత్వం వహించారు.
కాగా.. ఈ సినిమా రెండో భాగం చిత్రీకరణ ఈరోజు ప్రారంభమైంది.
యశ్‌, చిత్రబృందం కలిసి బెంగళూరులోని కోదండరామ ఆలయంలో పూజా కార్యక్రమాన్ని నిర్వహించారు.
ఈ చిత్రానికి కూడా ప్రశాంత్‌ నీలే దర్శకత్వం వహించనున్నారు.
మొదటి భాగంలో కథానాయికగా నటించిన శ్రీనిధి శెట్టి ఇందులోనూ యశ్‌కు జోడీగా నటించనున్నారు.
బాలీవుడ్‌ నటుడు ఫర్హాన్‌ అక్తర్‌ ఇందులో కీలక పాత్రలో నటిస్తున్నారు.
ప్రముఖ బాలీవుడ్‌ నిర్మాత రితేశ్‌ సిధ్వానీ, వారాహి చలన చిత్ర సంస్థతో కలిసి సంయుక్తంగా ఈ చిత్రాన్ని నిర్మిస్తున్నారు.
కర్ణాటకకు చెందిన కోలార్‌ గోల్డ్‌ ఫీల్డ్స్‌ నేపథ్యంలో ఈ సినిమా ఉంటుంది.
గత ఏడాది డిసెంబర్‌ 21న తెలుగు, మలయాళం, హిందీ, తమిళ, కన్నడ భాషల్లో ‘కేజీఎఫ్‌’ విడుదలైంది.
ఈ చిత్రం 18 రోజుల్లో రూ.200 కోట్ల మేరకు వసూళ్లను రాబట్టింది.
ఇప్పటివరకు ఏ కన్నడ చిత్రమూ ఇన్ని భాషల్లో విడుదల కాలేదు, ఇంతటి స్థాయిలో వసూళ్లూ రాబట్టలేదు.
ఇక రెండో భాగం ఏ రేంజ్‌లో ఉండబోతోందో వేచి చూడాలి.
Topic Name : రూపాయి పెడితే రెండొచ్చింది
‘‘మేం అనుకున్నదానికంటే పెద్ద స్థాయి విజయం సాధించింది... ‘118’.
కల్యాణ్‌రామ్‌కి నటుడిగా కూడా మంచి పేరును తీసుకొచ్చిందీ చిత్రం’’ అన్నారు మహేష్‌ ఎస్‌.కోనేరు.
ఆయన ఈస్ట్‌ కోస్ట్‌ ప్రొడక్షన్స్‌ పతాకంపై నిర్మించిన చిత్రం ‘118’.
కల్యాణ్‌రామ్‌, నివేదా థామస్‌, షాలినిపాండే నాయకానాయికలు.
ప్రముఖ ఛాయాగ్రాహకుడు కె.వి.గుహన్‌ తెరకెక్కించిన తొలి చిత్రమిది.
ఇటీవలే విడుదలైన ఈ చిత్రం మంచి విజయాన్ని సొంతం చేసుకుంది.
ఈ సందర్భంగా మహేష్‌ ఎస్‌.కోనేరు బుధవారం హైదరాబాద్‌లో విలేకర్లతో ముచ్చటించారు.
ఆ విషయాలివీ.
‘‘కల్యాణ్‌రామ్‌ కెరీర్‌లో వసూళ్ల పరంగా నంబర్‌ వన్‌ సినిమా ‘పటాస్‌’.
అదొక వాణిజ్య ప్రధానమైన సినిమా.
‘118’... ఓ కొత్త జోనర్‌ కథ.
ఇందులో రిస్క్‌ ఉంటుంది.
కల్యాణ్‌రామ్‌ మరోమారు రిస్క్‌ చేసి విజయాన్ని నిలబెట్టుకొన్నారనే పేరును తీసుకొచ్చిందీ చిత్రం.
నిర్మాతగా నేను రూపాయి పెడితే, రెండు రూపాయలొచ్చింది’’.
‘‘కల్యాణ్‌రామ్‌ కథానాయకుడిగా నటించిన ‘నా నువ్వే’కి నేను సమర్పకుడిని.
కానీ అది ఆశించిన స్థాయిలో ఆడలేదు.
అది మాలో కసిని పెంచింది.
ఆ సినిమా చిత్రీకరణ జరుగుతున్న సమయంలోనే ఈ కథని చెప్పాడు దర్శకుడు గుహన్‌.
ఎక్కువ ఖర్చవుతుందని తెలిసినా... మంచి సినిమా చేయాలని  ప్రయత్నించాం, విజయం సాధించాం.
ఈ కథని  కల్యాణ్‌రామ్‌ ఎన్టీఆర్‌ ఆర్ట్స్‌లో చేయాలనుకొన్నారు.
కానీ ఇలాంటి కథ నా బ్యానర్‌లో  చేసుకుంటే బాగుంటుందని నేనే ఆయన్ని అడిగి తీసుకున్నా.
థ్రిల్లర్‌ కథలు, కొత్త తరహా ప్రయత్నాలంటే నాకు ఇష్టం.
ప్రస్తుతం కీర్తిసురేష్‌ ప్రధాన పాత్రధారిగా  నిర్మిస్తున్న సినిమా కూడా కొత్త రకమైన కథే.
అలా ఈ ఏడాది ఇంకో రెండు సినిమాలు చేస్తున్నాం’’.
‘‘దర్శకుడు కె.వి.గుహన్‌ కథ చెప్పింది చెప్పినట్టు తీస్తాడని నమ్మకముంది.
ప్రయోగం చేస్తున్నట్టు మాకు ఎప్పుడూ అనిపించలేదు.
నందమూరి కుటుంబంపై ఉన్న అభిమానంతోనే నాకు ఎన్టీఆర్‌, కల్యాణ్‌రామ్‌లతో అనుబంధం ఏర్పడింది.
నేనేం చేసినా ఎన్టీఆర్‌ సలహాలు తీసుకుంటుంటా.
ఆయన ‘118’ని చూసి చాలా బాగుందని మెచ్చుకున్నారు.
ఆయనిచ్చిన ప్రోత్సాహంతోనే దిల్‌రాజు, శిరీష్‌లకి చూపించా’’.
‘‘నిర్మాతని అవుతానని ఎప్పుడూ అనుకోలేదు.
పాత్రికేయుడిగా కెరీర్‌ని ప్రారంభించా.
సినిమాలకి సమీక్షలు రాసేవాణ్ని.
కానీ నా సినిమాలకు వచ్చిన సమీక్షలపై నేనెప్పుడూ బాధపడలేదు.
‘118’లో విరామ సన్నివేశాలు నేనిచ్చిన సలహాలతోనే తీశారు దర్శకుడు.
అంతవరకే తప్ప దర్శకత్వం చేసే ఆలోచన లేదు.
ప్రస్తుతం ఒక అగ్ర కథానాయకుడితో సినిమా నిర్మించే ప్రయత్నంలో ఉన్నా.
దర్శకుడు హరీష్‌శంకర్‌, నేను కలిసి కొన్ని సినిమాలు నిర్మిస్తాం’’.
Topic Name : ట్యూషన్‌లో చిత్రలహరి చూసేవాణ్ని
సాయిధరమ్‌ తేజ్‌ కథానాయకుడిగా నటించిన చిత్రం ‘చిత్రలహరి’.
నివేదా పేతురాజ్‌, కల్యాణి ప్రియదర్శన్‌ కథానాయికలు.
కిషోర్‌ తిరుమల దర్శకుడు.
నవీన్‌ ఎర్నేని, వై.రవిశంకర్‌, మోహన్‌ (సీవీఎం) నిర్మిస్తున్నారు.
బుధవారం టీజర్‌ని విడుదల చేశారు.
ఈ సందర్భంగా సాయిధరమ్‌ తేజ్‌ మాట్లాడుతూ ‘‘దర్శకుడు సుకుమార్‌ని వాయిస్‌ ఓవర్‌ గురించి అడగ్గానే ఒప్పుకున్నారు.
దేవిశ్రీప్రసాద్‌ మంచి నేపథ్య సంగీతం ఇచ్చారు.
కిషోర్‌ తిరుమల కథ ఎంత బాగా చెప్పాడో, సినిమాని అంతకంటే బాగా తీశాడు.
‘నువ్వు నేను’ చూస్తూ సునీల్‌ కామెడీని ఎంతగానో ఇష్టపడేవాణ్ని.
నటుడిగా మారాక ఆయనతో ఒక్క  సినిమా అయినా చేయాలనుకొన్నా.
ఇందులో ఆయనతో కలిసి పనిచేస్తూ ఎంతగానో ఆస్వాదించాన’’న్నారు.
దర్శకుడు మాట్లాడుతూ ‘‘టీజర్‌ చూశాక ‘చివరి డైలాగ్‌ చాలా బాగుంది తమ్ముడూ’ అన్నారు సునీల్‌.
కృష్ణానగర్‌లో ఉన్నప్పుడు నేను చెప్పుకొన్న సంభాషణే అది’’ అన్నారు.
సునీల్‌ మాట్లాడుతూ ‘‘నేను మంచి పాత్ర కోసం ఎదురు చూస్తున్న సమయంలో అలాంటి పాత్ర నాకు ఇచ్చారు కిషోర్‌.
కథతో పాటే వినోదం పండుతుంది.
చిన్నప్పుడు ట్యూషన్‌కెళ్లి టెలివిజన్‌లో ‘చిత్రలహరి’ కార్యక్రమం చూసేవాణ్ని.
వాళ్లింట్లోనే టీవీ ఉండేది మరి.
ఇప్పుడిలా ‘చిత్రలహరి’ సినిమాలో నటిస్తానని అనుకోలేదు’’ అన్నారు.
నివేదా పేతురాజ్‌ మాట్లాడుతూ ‘‘దర్శకుడు కిషోర్‌ కథానాయికల పాత్రల్ని అందంగా చూపించారు.
సాయిధరమ్‌ తేజ్‌ అద్భుతమైన సహనటుడు.
కల్యాణితో కలిసి పనిచేయడం సంతోషంగా ఉంది’’ అన్నారు.
నిర్మాత నవీన్‌ ఎర్నేని మాట్లాడుతూ ‘‘ఏప్రిల్‌ 12న సినిమాని విడుదల చేస్తున్నాం.
ఏప్రిల్‌ మొదటి వారంలో విడుదల ముందస్తు వేడుకని నిర్వహిస్తాం’’ అన్నారు.