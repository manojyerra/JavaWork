Topic Name : దేశంలో మోదీ, రాహుల్‌ తప్ప నేతలే లేరా?
హైదరాబాద్‌: దేశంలో నల్లధనం వెలికితీసి ప్రతి పేదవాడి ఖాతాలో రూ.15 లక్షలు వేస్తామని ప్రధాని నరేంద్రమోదీ అన్నారని.. ఆ హామీ ఏమైందని తెరాస కార్యనిర్వాహక అధ్యక్షుడు కేటీఆర్‌ ప్రశ్నించారు.
సికింద్రాబాద్‌లో తెరాస పార్లమెంటరీ సన్నాహక సమావేశంలో కేటీఆర్‌ ప్రసంగించారు.
సబ్‌కా సాత్‌ అంటూ.. తెలంగాణ ప్రజలకు మోదీ హాత్‌ ఇచ్చారని విమర్శించారు.
సికింద్రాబాద్‌ పార్లమెంట్‌ స్థానంలో ఈసారి గులాబీ జెండా ఎగరవేస్తామని కేటీఆర్‌ ధీమా వ్యక్తం చేశారు.
జీహెచ్‌ఎంసీ, అసెంబ్లీ ఎన్నికల్లో గెలుస్తామని చెప్పి విజయం సాధించామని.. ఇక్కడ కూడా విజయం సాధిస్తామన్నారు.
దత్తాత్రేయను మంత్రి పదవి నుంచి అకారణంగా తొలగించారని.. కేంద్ర మంత్రివర్గంలో రాష్ట్రానికి ప్రాతినిధ్యం లేకుండా చేశారని మండిపడ్డారు.
భాజపాకు తెలంగాణలో ఓటు అడిగే హక్కు లేదని అన్నారు.
దేశంలో మోదీ, రాహుల్‌ తప్ప ఇంకా నాయకులే లేరా? అని ప్రశ్నించారు.
అయితే భోఫోర్స్‌.. లేదా రఫేల్‌ కుంభకోణాలు చేయడానికేనా వారిని ఎన్నుకున్నదని నిలదీశారు.
దేశంలో మోదీ హవా లేదు.
.రాహుల్‌గాంధీకి ఆదరణ లేదు అని విమర్శించారు.
భాజపా, కాంగ్రెస్‌ కలిసినా.. 273 స్థానాల్లో విజయం సాధించలేవు అని పేర్కొన్నారు.
Topic Name : జగన్‌కు దక్కేది మళ్లీ ప్రతిపక్షమే: వంగవీటి రాధా
అమరావతి: ఆంధ్రప్రదేశ్‌ ప్రజలు వైకాపా అధ్యక్షుడు జగన్‌కు మళ్లీ ప్రతిపక్ష నేతగా అవకాశం కల్పించబోతున్నారని మాజీ ఎమ్మెల్యే వంగవీటి రాధాకృష్ణ ఎద్దేవా చేశారు.
బుధవారం రాత్రి ఆయన తెదేపా అధినేత, సీఎం చంద్రబాబు సమక్షంలో ఆ పార్టీలో చేరారు.
ఈ సందర్భంగా రాధాకు సీఎం కండువా కప్పి తమ పార్టీలోకి సాదరంగా ఆహ్వానించారు.
ప్రకాశం జిల్లా చీరాలకు చెందిన వైకాపా నేత యడం బాలాజీ కూడా తెదేపాలో చేరారు.
రాధా చేరిక సందర్భంగా పెద్ద ఎత్తున ఆయన అభిమానులు, తెదేపా కార్యకర్తలు చంద్రబాబు నివాసానికి తరలివచ్చారు.
ఈ సందర్భంగా రాధా మాట్లాడుతు వైకాపా అధినేత జగన్‌పై విమర్శలు సంధించారు.
రాజ్యాలున్నాయి పరిపాలిద్దామనే ఆరాటం వైకాపా అధినేత జగన్మోహన్‌ రెడ్డిదైతే, ఏపీ ప్రజల అభ్యున్నతి కోసం పోరాటం తెదేపాదన్నారు.
ఈ పోరాటంలో ఎవరికెవరికీ గిఫ్టులు కాదు.. మన ప్రజలకు మనమే గిఫ్టులు ఇచ్చుకుంటూ ముందుకెళ్లాలని ఆకాంక్షించారు.
ఎక్కడైనా సరే ఆ ఫ్యాన్‌ స్విచాఫ్‌ చేయాలనే నినాదంతో ముందుకెళ్దామని కార్యకర్తలకు పిలుపునిచ్చారు.
వెన్నుపోటులు గురించి జగన్‌ మాట్లాడుతుంటారని..  తమ్ముడు అంటూ తనకు వెన్నుపోటు పొడవలేదా అని ప్రశ్నించారు.
విలువలు, విశ్వసనీయత గురించి మాట్లాడే జగన్‌.. వారితో, వీరితో అందరితో కలుస్తూ ఏపీ ప్రజలకు వెన్నుపోటు పొడుస్తున్నారని మండిపడ్డారు.
అంతకంటే వెన్నుపోటు ఉంటుందా అని నిలదీశారు.
ఇప్పటికైనా జగన్‌ మారాలని సూచించారు.
Topic Name : హైదరాబాద్‌లో భారీగా డ్రగ్స్‌ పట్టివేత
హైదరాబాద్‌: హైదరాబాద్‌లో మరోసారి భారీగా మాదక ద్రవ్యాలను పోలీసులు పట్టుకున్నారు.
అక్రమంగా మాదక ద్రవ్యాలను సరఫరా చేస్తున్న అంతర్రాష్ట్ర ముఠాను రాచకొండ పోలీసులు అదుపులోకి తీసుకున్నారు.
నలుగురు నిందితులను అదుపులోకి తీసుకున్నారు.
ఎన్నికల నేపథ్యంలో నేరెడ్‌మెట్‌ వద్ద వాహన తనిఖీలు నిర్వహిస్తుండగా ఈ ముఠా పట్టుబడింది.
నిందితుల నుంచి భారీగా కొకైన్‌, హెరాయిన్‌ను పోలీసులు స్వాధీనం చేసుకున్నారు.
వీటి విలువ దాదాపు కోటి రూపాయలు ఉంటుందని పోలీసులు అంచనా వేస్తున్నారు.
ఏపీ, తెలంగాణలో గత కొంతకాలంగా ఈ ముఠా వ్యాపారం చేస్తున్నట్లు పోలీసులు గుర్తించారు.
ఇతర ప్రాంతాల నుంచి తెచ్చి కొకైన్‌, హెరాయిన్‌ను వీరు విక్రయిస్తున్నారు.
అరెస్టైన నలుగురూ ఆంధ్రప్రదేశ్‌కు చెందిన వారిగా పోలీసులు గుర్తించారు.